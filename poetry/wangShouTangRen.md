# 万首唐人绝句

钦定四库全书　　　　　集部八
　　万首唐人絶句　　　　　总集类
　　提要
　　【臣】等谨案万首唐人絶句一百巻宋洪迈编迈有容斋随笔已着録迈于淳熙间録唐五七言絶句五千四百首进御后复补辑得满万首为百巻绍熙三年上之是时降勅褒嘉有选择甚精备见博洽之谕陈振孙书録解题谓其中多采宋人诗如李九龄郭震滕白王嵒王初之属其尤不深考者为梁何逊刘克庄后村诗话亦谓其但取唐人文集杂説抄类成书非必有所去取盖当时琐屑摭拾以足万首之数其不能精审势所必然无怪后人之排诋至程珌洺水集责迈不应以此书进御则与张栻诋吕祖谦不应编文鉴同一偏见论虽正而实迂矣是书原本一百巻每巻以百首为率今考书中有一巻而百余首者有一巻而不及百首者又七言原缺第十八十九二十二十一二十二五言原缺第十七二十三二十四二十五共九巻无可校补今亦仍之焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀








　　万首唐人絶句诗序
　　淳熈庚子秋迈解建安郡印归时年五十八矣身入老境眼意倦罢不复观书惟时时教穉儿诵唐人絶句则取诸家遗集一切整彚凡五七言五千四百篇手书为六帙起家守婺赍以自随逾年再还朝侍寿皇帝清燕偶及宫中书扇事圣语云比使人集録唐诗得数百首迈因以昔所编具奏天防惊其多且令以元本进入防寘诸复古殿书院又四年来守防稽间公事余分又讨理向所未尽者唐去今四百岁考艺文志所载以集着録者几五百家今堇及半而或失真如王涯在翰林同学士令狐楚张仲素所赋宫词诸章乃误入于王维集金华所刋杜牧之续别集皆许浑诗也李益返照入闾巷愁来与谁语一篇又以为耿湋崔鲁白首成何事无欢可替愁一篇又以为张蠙以薛能邵平地入吾庐一篇为曹邺以狄归昌马嵬坡下栁依依一篇为罗隠如是者不可胜计今之所编固亦不能自免然不暇正又取郭茂倩乐府与稗官小说所载仙鬼诸诗撮其可读者合为百巻刻板蓬莱阁中而识其本末于首绍熈元年十一月戊午焕章阁学士宣奉大夫知绍兴军府事两浙东路安抚使魏郡公洪迈序
　　越府所刻七言至二十六巻五言至二十巻而奉祠归鄱阳惟书不可以不成乃雇婺匠续之于容斋旬月而毕二年十一月戊辰迈题









　　重华宫投进劄子
　　臣以么麽余生获安故里窃恃隆遇冒昧有陈臣顷岁备数禁廷得侍清闲之燕因及手冩唐人絶句诗即防圣防许令进入是时才有五十四巻去年守越尝于公库镂板未及了毕奉祠西归家居无事又复搜讨文集傍及传记小说遂得满万首分为百巻輙以私钱雇工接续雕刻今已成书谨装禠一部遣人恭诣通进司伺候投进凡目録一册七言十五册五言五册共二十一册用匣盛贮伏望圣慈特赐宣取干犯宸严臣无任惶惧陨越昩死之至取进止【南内于清闲之燕上添入至尊寿皇圣帝六字】贴黄上件诗集七言二十六巻以前五言二十巻以前系绍兴府所刻臣临行时仓卒印造纸劄多不精续后防检得有错误处只用雌黄涂改今来无由别行修换以之进御实为不谨臣不胜战惧俟罪之至仰乞圣察【绍熈三年三月进防寿皇圣帝支赐下奏人钱三十贯文】
　　重华宫宣赐白劄子
　　得寿皇圣帝圣防宣谕阁学比观向所进唐诗絶句选择甚精备见博洽今赐茶一百夸清馥香一十贴薰香二十贴金器一百两
　　二月　日　安仁　礼　回　汝弼恭承
　　左武大夫利州观察使提举佑神观　重华宫同提防卢安仁亲卫大夫保信军承宣使　重华宫提防关　礼中亮大夫安庆军承宣使　重华宫提防吴　回正侍大夫昭庆军承宣使　重华宫提防霍汝弼
　　谢表
　　臣迈言伏防圣恩遣秉义郎重华宫只应耿柟以三月一日到饶州赍提举官霍汝弼等白劄子得圣防宣谕臣比观向所进唐诗絶句选择甚精备见博洽今赐茶一百夸清馥香一十贴薫香二十贴金器一百两臣即时出城迎拜还家望阙谢恩只受讫肤使驰轺蕃锡耀纶章之渥精镠制器寳芗兼贡茗之珍光塞门阑驩倾里社臣迈中谢伏念臣愚无所用老自宜休与佛有縁曾是灵山之下走事君尽礼积承温室之隆知顷因心好于唐文輙尔手编于诗律尝防宣索每恨疎芜比歳旁搜遂及万篇之富成书上奏幸尘乙夜之观敢觊华褒更加异宠得黄金百初微季布之名复白圭三不虑南容之玷允谓非常之赐真为不朽之荣兹葢恭遇至尊寿皇圣帝陛下味道希夷储神昭旷为天子父既超大有之尊以圣人才尚録小成之技坐令嵬锁沐此恩辉臣拜舞以还怔营自失如云如日应无就望之期若子若孙唯誓縻捐之报
　　别奏劄子
　　臣逖逺威顔忽焉六载念以么麽之质被防眷知度越辈流可为希世之遇钧天梦断无复可寻罢越还家杜门屏迹自去春投进唐诗一伸奏牍之后不敢妄以孤逺姓名复尘渊几诚不自意恩从天来颛降使车朌之珍赐玉音褒谕金寳烂然荣光非常道路骇瞩葢自鄱阳有郡以来所未之见陛下脱屣北宫遗物离人而立于独予以驭幸寥寥弗闻臣独何人邈在千里之外乃拜殊渥焚香望阙尽室欢呼捧玩之余感极以泣已具表称谢外复此手劄少摅蝼螘之诚臣窃不自揆再有昧死之请向者防赐野处二大字既已摹勒作碑揭于小园往来观瞻无不稽首今只戴恩华巍巍卓异思欲有以夸示无极輙摭圣谕中博洽两字建为一堂妄意长夏之始殿阁余凉游戱翰墨之间敢乞怜臣区区之愚贲以博洽堂三字受言藏之使子子孙孙朝暮瞻仰臣年过七十无复他荣痴庸有求罪当万死伏惟圣慈曲垂寛贷引望黼扆无翼以翔不胜感恩恋徳陨越激切之至
　　奏耿柟不受书送劄子
　　臣兹勤使者逺至荣耀非常在于故事当有薄礼欲以银百两充书送楮币百千犒从人而耿柟再三退却以为圣防不许収接无以展区区下悃臣不胜惶惧感戴之极须至奏闻者
　　谢南内奏状
　　右臣伏防至尊寿皇圣帝圣恩特降专使秉义郎重华宫只应耿柟以三月一日至饶州赍霍汝弼等白劄子传圣防宣谕以臣向所进唐诗絶句赐臣茶一百夸清馥香一十贴薫香二十贴金器一百两臣已即时出州城迎拜还家望阙只受讫上件异数出自圣恩臣无任感天荷圣激切屏营之至谨録奏谢以闻谨奏
　　绍熈四年三月　日焕章阁学士宣奉大夫提举隆兴府玉隆万寿宫魏郡开国公食邑二千五百户食实封二百户臣洪迈状奏





　　钦定四库全书
　　万首唐人絶句巻一
　　宋　洪迈　编
　　七言
　　赠李白　　　　　　　　　　杜甫
　　秋来相顾尚飘蓬未就丹砂愧葛洪痛饮狂歌空度日飞扬跋扈为谁雄
　　三絶句
　　楸树馨香倚钓矶斩新花蘂未应飞不如醉里风吹尽可忍醒时雨打稀
　　门外鸬鷀去不来沙头忽见眼相猜自今已后知人意一日须来一百回
　　无数春笋满林生柴门宻掩断人行防须上畨看成竹客至从嗔不出迎
　　漫兴九首
　　眼见客愁愁不醒无赖春色到江亭即遣花开深造次便觉莺语太丁宁
　　手种桃李非无主野老墙低还是家恰似春风相欺得夜来吹折数枝花
　　熟知茅斋絶低小江上鷰子故来频防泥防汚琴书内更接飞虫打着人
　　二月已破三月来渐老逢春能几回莫思身外无穷事且尽生前有限杯
　　肠断春江欲尽头杖藜徐步立芳洲颠狂柳絮随风去轻薄桃花逐水流
　　懒慢无堪不出村呼儿日在掩柴门苍苔浊酒林中静碧水春风野外昬
　　糁径杨花铺白氊防溪荷叶叠青钱笱根稚子无人见沙上鳬鶵傍母眠
　　舎西柔桑叶可拈江畔细麦复纎纎人生几何春已夏不放香醪如蜜甜
　　隔戸杨栁弱嫋嫋恰似十五女儿腰谁谓朝来不作意狂风挽断最长条
　　赠花卿
　　锦城丝管日纷纷半入江风半入云此曲秖应天上有人间能得几回闻
　　少年行
　　马上谁家白面郎临堦下马坐人牀不通姓字麤豪甚指防银瓶索酒甞
　　覔挑裁
　　奉乞桃栽一百根春前为送浣花村河阳县里虽无数濯锦江边未满园
　　覔绵竹
　　华轩蔼蔼他年到绵竹亭亭出县髙江上舎前无此物幸分苍翠拂波涛
　　覔桤木栽
　　草堂堑西无树林非子谁复见幽心饱闻桤木三年大与致溪边十畆隂
　　覔松树子
　　落落出羣非榉柳青青不朽岂杨梅欲存老盖千年意为覔霜根数寸栽
　　覔果栽
　　草堂少花今欲栽不问緑李与黄梅石笋街中却归去果园坊里为求来
　　赠郑链赴襄阳
　　郑子将行罢使臣囊无一物献尊亲江山路逺羇离日裘马谁为感激人
　　江畔独步寻花七絶句
　　江上被花恼不彻无处告诉只颠狂走覔南邻爱酒伴经旬出饮独空牀
　　稠花乱蘂裹江濵行步欹危实怕春诗酒尚堪驱使在末须料理白头人
　　江深竹静两三家多事红花映白花报荅春光知有处应须美酒送生涯
　　东望少城花满烟百花髙楼更可怜谁能载酒开金盏唤取佳人舞绣筵
　　黄师塔前江水东春光懒困倚微风桃花一簇开无主可爱深红映浅红
　　黄四娘家花满蹊千朶万朶压枝低留连戏蝶时时舞自在娇莺恰恰啼
　　不是爱花即欲死只恐花尽老相催繁枝容易纷纷落嫰蘂商量细细开
　　春水二絶
　　二月六夜春水生门前小滩浑欲平鸬鷀鸂鶒莫漫喜吾与汝曹俱眼明
　　一夜水髙二尺强数日不可更禁当南市津头有船卖无钱即买系篱傍
　　官池春鴈二首
　　自古稻粱多不足至今鸂鶒乱为羣且休怅望看春水更恐归飞隔暮云
　　青春欲尽急还乡紫塞宁论尚有霜翅在云天终不逺力微缯缴絶须防
　　中丞严公雨中垂寄见忆奉荅二絶
　　雨映行宫辱赠诗元戎肯赴野人期江边老病虽无力强拟晴天理钓丝
　　何日雨晴云出溪白沙青石洗无泥只须伐竹开荒径拄杖穿花听马嘶
　　谢严中丞送青城山道士乳酒
　　山瓶乳酒下青云气味浓香幸见分鸣鞭走送怜渔父洗盏开甞对马军
　　得房公池鹅
　　房相西亭鹅一羣眠沙泛浦白于云鳯凰池上应回首为报笼随王右军
　　戏作寄上汉中王二首【王新诞明珠】
　　云里不闻双鴈过掌中贪见一珠新秋风嫋嫋吹江汉只在他乡何处人
　　谢安舟楫风还起梁苑池台雪欲飞杳杳东山携汉妓泠泠脩竹待王归
　　投简梓州幕府兼简韦十郎官
　　幕下郎官安稳无从来不奉一行书固知贫病人须弃能使韦郎迹也踈
　　荅杨梓州
　　闷到房公池水头坐逢杨子镇东州却向青溪不相见回船应载阿戎游
　　惠义寺园送辛员外
　　朱樱此日垂朱实郭外谁家负郭田万里相逢贪握手髙才仰望足离筵
　　乞大邑瓷盌
　　大邑烧瓷轻且坚扣如哀玉锦城传君家白盌胜霜雪急送茅斋也可怜
　　奉和严郑公军城早秋
　　秋风嫋嫋动髙旌玉帐分弓射敌营已収滴博云间戍更夺蓬婆雪外城
　　絶句四首
　　堂西长笋别开门堑北行椒却背村梅熟许同朱老吃松髙拟对阮生论
　　欲作鱼梁云复湍因惊四月雨声寒青溪先有蛟龙窟竹石如山不敢安
　　两个黄鹂鸣翠柳一行白鹭上青天窻含西岭千秋雪门泊东吴万里船
　　药条药甲润青青色过棕亭入草亭苗满空山慙取誉根居隙地怯成形
　　李司马桥了承髙使君自成都回
　　向来江上手纷纷三日功成事出羣已传童子骑青竹总拟桥东待使君
　　漫成一絶
　　江月去人只数尺风灯照夜欲三更沙头宿鹭聫拳静船尾跳鱼拨剌鸣
　　承闻河北诸道节度入朝欢喜口号絶句十二首
　　禄山作逆降天诛更有思明亦已无汹汹人寰犹不定时时鬭战欲何须
　　社稷苍生计必安将军跋扈错相干周宣汉武今王是孝子忠臣后代看
　　喧喧道路多謌謡河北将军尽入朝始是乾坤王室正却教江汉客魂销
　　不道诸公无表来茫然庶事遣人猜拥兵相学干戈锐使者徒劳百万回
　　鸣玉锵金尽正臣修文偃武不无人兴王防静妖氛气圣夀冝过一万春
　　英雄见事若通神圣哲为心小一身燕赵休矜出佳丽宫闱不拟选才人
　　抱病江天白首郎空山楼阁暮春光衣冠是日朝天子草奏何时入帝乡
　　澶漫山东一百州削成如桉抱青丘苞茅重入归关内王祭还供尽海头
　　东逾辽水北滹沱星象风云喜共和紫气关临天地阔黄金台贮俊贤多
　　渔阳突骑邯郸儿酒酣并辔金鞭垂意气即归双阙舞雄豪复遣五陵知
　　李相将军拥蓟门白头虽老赤心存竟能尽说诸侯入知有从来天子尊
　　十二年来多战埸天威已息阵堂堂神灵汉代中兴主功业汾阳异姓王
　　喜闻盗贼蕃寇总退口号五首
　　萧关陇水入官军青海黄河巻塞云北极转愁龙虎气西戎休纵敌仇羣
　　賛普多教使入秦数通和好止烟尘朝廷忽用哥舒将杀伐虚悲公主亲
　　崆峒西极过昆仑駞马由来拥国门逆气数年吹路断蕃人闻道渐星奔
　　勃律天西采玉河坚昆碧盌最来多旧随汉使千堆寳少荅胡王万匹罗
　　今春喜气满乾坤南北东西拱至尊大厯三年调玉烛元皇帝圣云孙
　　存殁口号二首
　　席谦不见近弹棊毕耀仍传旧小诗玉局他年无限笑白杨今日几人悲【道士席谦善弹棊故曰玉局】
　　郑公粉绘随长夜曹霸丹青已白头天下何曾有山水人间不解重骅骝【髙士荥阳郑防善画山水曹善画马也】
　　上卿翁请修武侯庙遗像缺落时崔卿权夔州
　　大贤为政即多闻刺史真符不必分尚有西郊诸葛庙卧龙无首对江濆
　　解闷十二首
　　草阁柴扉星散居浪翻江黒雨飞初山禽引子哺红果溪女得钱留白鱼
　　商胡离别下扬州忆上西陵故驿楼为问淮南米贵贱老夫乘兴欲东流
　　一辞故国十经秋毎见秋忆故丘今日南湖采薇蕨何人为覔郑州
　　沈范早知何水部曹刘不待薛郎中独当省署开文苑兼泛沧浪学钓翁
　　李陵苏武是吾师孟子论文更不疑一饭未曾留俗客数篇今见古人诗
　　复忆襄阳孟浩然清诗句句尽堪传即今耆旧无新语漫钓槎头缩项鳊
　　陶冶性灵存底物新诗改罢自长吟孰知二谢将能事颇学隂何苦用心
　　不见髙人王右丞蓝田丘壑漫寒藤最传秀句寰区满未絶风流相国能
　　先帝贵妃今寂寞荔枝还复入长安炎方每续朱樱献玉座应悲白露团
　　忆过泸戎摘荔枝青枫隐映石逶迤京中旧见君顔色红颗酸甜只自知
　　翠碧李沉玉甃赤梨蒲萄寒露成可怜先不异枝蔓此物娟娟长远生
　　侧生野岸及江蒲不熟丹宫满玉壶云壑布衣鲐背死劳生重马翠眉须
　　夔州歌十絶句
　　中巴之东巴东山江水开辟流其间白帝髙为三峡镇夔州险过百牢闗
　　白帝防州各异城蜀江楚峡混殊名英雄割据非天意霸主并吞在物情
　　羣雄竞起问前朝王者无外见今朝比讶渔阳结怨恨元听舜日旧萧韶
　　赤甲白盐俱刺天闾阎缭绕接山巅枫林橘树丹青合复道重楼锦绣悬
　　瀼东瀼西一万家江北江南春冬花背飞鹤子遗琼蘂相趂鳬鶵入蒋牙
　　东屯稻畦一百顷北有涧水通青苖晴浴狎鸥分处处雨随神女下朝朝
　　蜀麻吴盐自古通万斛之舟行若风长年三老长謌里白昼摊钱髙浪中
　　忆昔咸阳都市合山水之图张卖时巫峡曾经寳屏见楚宫犹对碧峰疑
　　武侯祠堂不可忘中有松栢叅天长干戈满地客愁破云日如火炎天凉
　　阆风圃与蓬壶中有髙堂天下无借问夔州压何处峡门江腹拥城隅
　　书堂饮既夜复邀李尚书下马月下赋絶句
　　湖水临风相与清残罇下马复同倾乆野鹤如霜鬓遮莫邻鸡下五更
　　戏为六絶句
　　庾信文章老更成凌云健笔意纵横今人嗤防流传赋不觉前贤畏后生
　　王杨卢骆当时体轻薄为文哂未休尔曹身与名俱灭不废江河万古流
　　纵使卢王操翰墨劣于汉魏近风骚龙文虎脊皆君驭歴块过都见尔曹
　　才力应难跨数公凡今谁是出羣雄或看翡翠兰苕上未掣鲸鱼碧海中
　　不薄今人爱古人清词丽句必为隣窃攀屈宋冝方驾恐与齐梁作后尘
　　未及前贤更勿疑递相祖述复先谁别裁伪体亲风雅转益多师是汝师
　　少年行二首
　　莫笑田家老瓦盆自从盛酒长儿孙倾银注瓦惊人眼共醉终同卧竹根
　　巢燕养雏浑去尽江花结子已无多黄衫年少来冝数不见堂前东逝波




